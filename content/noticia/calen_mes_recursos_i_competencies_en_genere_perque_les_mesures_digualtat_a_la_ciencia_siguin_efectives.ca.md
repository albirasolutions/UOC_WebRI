---
title: >-
  Calen més recursos i competències en gènere perquè les mesures d'igualtat a la
  ciència siguin efectives
language: ca
destacat: true
date: 2020-02-04T14:52:35.920Z
general:
  autor: Autor x
  img: /img/science-in-hd-fanudwgjqbg-unsplash.jpg
  img_autor: Autor X
  titol: >-
    Calen més recursos i competències en gènere perquè les mesures d'igualtat a
    la ciència siguin efectives
descripcio:
  entrada: >-
    Una recerca europea detecta la necessitat d'invertir més recursos en mesures
    d'igualtat
  text: >-
    La meitat de les investigadores espanyoles considera que ser dona dificulta
    la seva carrera. A més, el 70% de les científiques pensa que les
    investigadores no ocupen prou llocs de lideratge a l'Estat espanyol segons
    l'informe Igualtat de gènere en recerca científica, elaborat per la Societat
    de Científics Espanyols al Regne Unit amb la col·laboració de la Fundació
    Cotec. Per a pal·liar aquests desequilibris, empreses i institucions
    implanten mesures d'igualtat de gènere en R+D a tot Europa, però els
    resultats d'aquestes iniciatives no solen ser avaluats des del punt de vista
    científic.


    Una recerca en què participen la Universitat Oberta de Catalunya (UOC) i la
    Universitat d'Aarhus (Dinamarca) i que dirigeix l'organització de recerca
    alemanya Fraunhofer ha analitzat dinou intervencions d'aquest tipus en sis
    països europeus (entre els quals hi ha l'Estat espanyol) i ha conclòs que
    calen més recursos i que els treballadors i treballadores han de tenir
    competències de gènere perquè aquestes mesures d'igualtat siguin efectives.


    «Una de les àrees principals perquè les institucions millorin és el nivell
    de competència en gènere en tota la institució, que va des dels treballadors
    sense càrrecs de responsabilitat, passant per la gerència mitjana, fins als
    llocs directius que prenen les decisions», explica Rachel Palmén, membre del
    grup de recerca Gènere i TICde l'Internet Interdisciplinary Institute (IN3)
    de la UOC i autora principal de la recerca.


    L'estudi, que s'ha publicat en la revista Evaluation and Program Planning,
    analitza diferents iniciatives d'igualtat de gènere implantades en sectors
    com l'ensenyament superior, el sector empresarial i el governamental. Els
    països triats han estat Àustria, Dinamarca, Alemanya, Hongria, Espanya i
    Suècia i les intervencions analitzades van ser a escala regional, nacional i
    institucional.


    L'estudi detecta la necessitat d'invertir més recursos en mesures d'igualtat


    A cada un dels dinou estudis de cas, les científiques van dur a terme una
    anàlisi documental i van fer entre quatre i dotze entrevistes amb els
    responsables de les polítiques de gènere, les persones beneficiàries de les
    mesures i alguns treballadors i treballadores.


    La recerca, que s'emmarca en el projecte EFFORTI, va analitzar la
    implantació de les mesures d'igualtat de gènere tenint en compte vuit
    paràmetres: si eren coherents amb els objectius marcats, si havien canviat
    al llarg del temps, qui assumia les responsabilitats, la seva relació amb
    els òrgans de presa de decisions, quins procediments fixats hi havia, quins
    factors n'inhibien la implantació, quins factors la promovien i si les
    barreres que hi havia es podien superar.


    En el cas de l'Estat espanyol, Palmén destaca que la quantitat de recursos
    dedicats a les mesures d'igualtat de gènere d'R+D era molt menor si es
    compara amb països com Àustria, Alemanya o els països nòrdics. «En els
    estudis de cas espanyols veiem una manca constant de recursos per a aquest
    tipus d'intervencions, encara que les expectatives d'un canvi real continuen
    essent altes, cosa que genera expectatives poc realistes del que es pot
    aconseguir realment», assenyala la investigadora.


    Malgrat aquesta manca de recursos, l'Estat espanyol presenta un dels marcs
    legislatius més desenvolupats en matèria d'igualtat de gènere en R+D. «Té
    una experiència àmplia en el desenvolupament dels plans d'igualtat de gènere
    i té alguns dels experts més famosos d'Europa en aquesta àrea», afirma
    Palmén.


    Més que igualtat en xifres: reduir els biaixos de gènere


    La recerca posa en relleu una idea molt estesa, que la igualtat de gènere es
    limita al fet que hi hagi el mateix nombre de dones i homes en una empresa o
    institució. «És molt més que això: també implica pensar en com els processos
    i els procediments en l'àmbit institucional poden promoure o reduir el biaix
    de gènere», indica la investigadora.


    ![Unió Europea](/img/131-mesures-igualtat-genere-bandera.png "Unió Europea")


    En el cas concret del sector dedicat a l'R+D, les mesures van un pas més
    enllà d'aconseguir un canvi institucional i comprenen la inclusió de la
    dimensió de gènere en la recerca i en la innovació. «Les intervencions
    d'igualtat de gènere en R+D són complexes i qualsevol avaluació d'aquestes
    mesures ha de tenir en compte aquesta complexitat», planteja Palmén.




    **Article de referència**


    R. Palmén; E. Kalpazidou Schmidt (2019). «Analysing facilitating and
    hindering factors for implementing gender equality interventions in R&I:
    Structures and processes». *Evaluation and Program Planning* (vol. 77,
    101726). DOI: <https://doi.org/10.1016/j.evalprogplan.2019.101726>




    **UOC R&I**


    La recerca i innovació (R&I) de la UOC contribueix a solucionar els reptes a
    què s'enfronten les societats globals del segle xxi, mitjançant l'estudi de
    la interacció de les TIC amb l'activitat humana, amb un focus específic en
    l'ensenyament en línia i la salut digital. Els més de 400 investigadors i 47
    grups de recerca s'articulen entorn dels 7 estudis de la UOC i 3 centres de
    recerca: l'Internet Interdisciplinary Institute (IN3), l'eLearn Center (eLC)
    i l'eHealth Center (eHC).


    Els objectius de l'**Agenda 2030 de desenvolupament sostenible**de les
    Nacions Unides i el **coneixement obert** són eixos estratègics de la
    docència, la recerca i la innovació de la UOC. Més informació:
    [research.uoc.edu]([research.uoc.edu](http://research.uoc.edu/)).
---

